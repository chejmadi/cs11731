Die NWU Potchefstroom Besigheidskool steun koöperasies






POTCHEFSTROOM - Die Potchefstroom Besigheidskool (PBS) aan die Skool vir Ekonomiese en Bestuurswetenskappe van die Noordwes-Universiteit (NWU) het onlangs 'n afdeling tot stand gebring wat alleenlik toegewy word aan koöperasies. Prof Louw van der Walt, wat erken word as een van die mees kundige en praktykgerigte koöperasiedeskundiges, staan aan die hoof van hierdie afdeling.

Die koöperasie as besigheid het in die afgelope klompie jare in gewildheid toegeneem. Koöperasies is nie slegs van toepassing op die landbousektor nie, maar kan ook 'n belangrike rol speel in die opheffing van gemeenskappe en die bevordering van die kleinsakesektor.

Die PBS het die behoefte aan praktiese opleiding en ondersteuning in hierdie sektor geïdentifiseer, en volgens navorsing ondervind baie bestaande koöperasies tans probleme om hul besighede operasioneel te hou. Die koöperasie-afdeling het ten doel om 'n belangrike bydrae te lewer tot die voortbestaan van die koöperasiesektor in Suid-Afrika.

Kontak gerus vir prof Van der Walt by (018) 299-1365 of e-pos: Louw.VanderWalt@nwu.co.za (Link: mailto:Louw.VanderWalt@nwu.co.za) vir meer inligting.



Prof Louw van der Walt, hoof van die koöperasie-afdeling.

