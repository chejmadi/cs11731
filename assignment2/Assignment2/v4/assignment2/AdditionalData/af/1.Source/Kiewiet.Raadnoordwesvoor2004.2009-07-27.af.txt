NOORDWES-UNIVERSITEIT WYS RAADSVOORSITTER AAN
Noordwes-Universiteit was vandag die eerste van die hoër onderwysinstellings wat saamgesmelt het om in 2004 ‘n voorsitter en ondervoorsitter vir sy raad aan te wys.  Tydens die raadsvergadering is mnr Litha Nyhonyha, Hoof Uitvoerende Beampte van NBC Holdings aangewys as voorsitter van die Universiteitsraad.  Mnr Nyhonyha dien op altesaam agt rade waaronder meer die rade van Energy Africa en die voormalige Universiteit van Noordwes.  Hy is ook lid van die Suid-Afrikaanse Instituut vir Geoktrooieerde Rekenmeesters.

Me Lydia Sebego, Adjunk-direkteur generaal van die departement Openbare Werke en Paaie in die Noordwes Provinsie is ondervoorsitter van die Raad.  Sy was vroeër adjunk-direkteur van die departement van Onderwys in die Noordwes-Provinsie.

Die ander twee lede van die uitvoerende komitee in die raad is dr. Leon Wessels, lid van die Menseregtekomitee en voorsitter van die raad van die voormalige Potchefstroomse Universiteit en dr. Johan van Zyl, president en hoof uitvoerende beampte van Toyota Suid-Afrika.

Daar is tydens vandag se vergadering gekyk na die proses om ‘n kanselier en vise-kanselier vir Noordwes-Universiteit teen einde Mei vanjaar aan te wys.  Die voorgestelde statuut vir die nuwe instelling is ook op vandag se vergadering bespreek.

Die samestelling van die nuwe raad van Noordwes-Universiteit weerspieël die transformasie van hoër onderwys in Suid-Afrika en aanvaar die uitdagings wat vir die instelling as ‘n ware Suid-Afrikaanse Universiteit voorlê.

For further enquiries:
Dr Theuns Eloff (082 806 4956)
Dr Ngoato Takalo (082 905 9651)
Ms Shamiela Letsoalo (082 417 9722)