Ntlo  ya Bosetšhaba

PALAMENTE YA AFRIKA BORWA

Palamente e na le dintlo tše pedi, tšeo di bitšwago  Ntlo ya Bosetšhaba le Khansele ya Bosetšhaba ya Diprofense.


NTLO YA BOSETŠHABA (NA)

 Ntlo ya Bosetšhaba (NA) e  kgethwa mengwaga ye mengwe le ye mengwe ye mehlano mo dikgethong tša bosetšhaba.
Ka nako ya dikgetho bakgethi ba a kgetha gore ke mang yoo ba   nyakago gore abe moemedi wa bona ka go boutela mekgatlo ya dipolotiki yeo ba e ratago.


KAROLO  YEO E BAPALWAGO KE  NTLO YA BOSETŠHABA(NA)

 Ntlo ya Bosetšhaba(NA) e  filwe  ke molaotheo maatla a go: 
 
Dira Melao
Ye nngwe ya mediro ye megolo ya NA  ke go dira melao ya go  
    buša naga. 
NA e fetišetša Melaokakanywa go Dikomiti gore di e tšweletše le go  ahlaahla  Melaokakanywa.
NA e ka dumela, e ka gana goba go bušetša Melaokakanywa go Dikomiti gore di tšwelepele ka kahlaahlo. 

Mošomo wa  Tekodišišo

Palamente e na le mošomo wa go tsitsinkela, go lekola le go laola ditiro tša mmušo goba setho se fe goba se fe sa Mmušo, mabapi le go tsenywa tirišong ga melao,go šomiša  kabotekanyetšo,le  tatelo  ya  Molaotheo. 

Palamente e dira gore Khuduthamaga  e rwale maikarabelo ka go dumela dikabotekanyetšo,ka go botšiša dipotšišo tša palamente, go swara dipoledišano tša palamente ka ditaba tše bohlokwa le ka go šišinya le go kgetha  ditšhišinyo tšeo di  amago mošomo wa mmušo. 

Go kgetha Mopresidente

 Ntlo ya Bosetšhaba (NA) e  na le taelo ya molaotheo ya go kgetha Mopresidente wa Afrika Borwa go tšwa ka gare ga Maloko a yona. 


NTLO YA BOSETŠHABA E HLAMILWE BJANG?

Ntlo ya Bosetšhaba (NA)  e na le maloko a 400 a kgethilwego go ba Maloko a Palamente (MPs).
Maloko a  Ntlo ya Bosetšhaba (NA) a kgethwa go ya ka mokgwa woo o bitšwago kemedi ya go lekalekana.
Pele ga dikgetho, mokgatlo wo mongwe le wo mongwe o thala lenaneo la bo nkgetheng go ya ka tatelano ya dikgahlego. Kemoka  bo nkgetheng ba ba kgethwa ka go lekalekana le nomoro ya dikgetho yeo mokgatlo o e fenyago dikgethong. Mohlala, ge mokgatlo o ka fenya  ka seripagare sa dikgetho,e tla swara seripagare sa ditulo ka  Ntlong ya Bosetšhaba(NA).


BAHLANKEDI BA NTLO YA BOSETŠHABA

Bahlankedi ba go sepetša mediro

Ka tulo ya mathomo ya Ntlo ya Bosetšhaba (NA),  maloko a Ntlo ya Bosetšhaba (NA) a kgetha Seboledi le Motlatša Seboledi bao ba bitšwago Bahlankedi ba go Sepetša  mediro ya Ntlo. 
Bahlankedi ba go Sepetša mediro ba fiwa marapo a go sepetša ditaba tša Ntlo ya Bosetšhaba.
Seboledi le Motlatša Seboledi ba Palamente ba hlahla dikopano tša Ntlo ya Bosetšhaba.
Ba netefatša gore Maloko a Palamente a bolela ka tokologo, efela  ba latela melao ya Ntlo.

Badulasetulo ba Ntlo

Melao ya Ntlo e dumelela  Badulasetulo ba Ntlo go thuša Bahlankedi ba go Sepetša mediro go diragatša mešomo ya bona.  Badulasetulo ba Ntlo ba ka kgopelwa gape go sepetša  ditulo tša Ntlo.

Mediro ya Badulasetulo ba Ntlo e akaretša:

Go tswalanya mešomo ya Dikomiti.
Go beakanya dipego tša melao
Go tswalanya mešongwana ya maeto a Dikomiti
Go fa thekgo ya sepolotiki le maano go Bahlankedi ba go Sepetša mediro.

Difepi Dikgolo

Mokgatlo wo mongwe le wo mongwe wa dipolotiki ka Ntlong ya 
Bosetšhaba (NA) o kgetha Sefepi Segolo seo se sepetšago ditaba tša wona.
Difepi di hlokomela Maloko a mekgatlo ya bona ya go fapana.

Moetapele wa Mošomo wa Mmušo

Mopresitente o thwala Moetapele wa Mošomo wa Mmušo yo a šomago le bahlankedi ba Dintlo ka bobedi ga tšona.
Moetapele wa Mošomo wa Mmušo o nale maikarabelo go hlokomeleng dikgahlego tša Kabinete le mošomo wa Mmušo Palamenteng.
Moetapele wa Mošomo wa Mmušo o netefatša gore Maloko a Kabinete a phethagatša  mešomo ya bona ya palamente.





DIKOMITI TŠA NTLO YA BOSETŠHABA

Mošomo wo montši wa Ntlo ya Bosetšhaba  o diragala dikomiting.
Dikomiti tša  Ntlo ya Bosetšhaba di bitšwa Dikomiti tša Photefolio.
Mošomo wa komiti ye nngwe le ye nngwe o amana le kgoro ye itšego ya mmušo.  Mohlala, Komiti ya Photefolio ya Kgwebo le Intasteri e šoma ka ditaba kamoka tšeo di amago Kgoro ya Kgwebo le Intasteri.
Komiti ye nngwe le ye nngwe e na le modulasetulo go netafatša gore mošomo o sepela ka thelelo.
Dikomiti tša Photefolio di rwele maikarabelo a go ahlaahla, go boledišana le go fetola Melaokakanywa.
Dikomiti di ka swara Ditheetšo tša Setšhaba ka melao goba merero yeo e amanago le tša molao.
Gape dikomiti di rwele maikarabelo a go lekola le go bea leihlo mošomo wa dikgoro tša mmušo.

BOTŠEAKAROLO BJA SETŠHABA

Go ya ka Molaotheo, Palamente e gapeletšega go akaretša setšhaba go direng melao le ditshepidišo tše dingwe tša Palamente.
Dikomiti tša Diphotefolio di gapeletšega  go bonana le maloko a setšhaba go re ba hwetše kgopolo ka Molaokakanywa goba go kwa dikgopolo tša bona ka ditaba tše bohlokwa tša setšhaba.
Setšhaba se tutuetšwa  go tšea karolo ditshepedišong  ge dikomiti di swara Ditheetšo tša Setšhaba.
Batho bao ba ikemetšego ka bo bona goba ka dihlopha le bona ba tutuetšwa  go re ba dire ditšhišinyo ka ditaba tšeo di ba amago.
Maloko a setšhaba a na le tokelo ya go tšea karolo  ditshepedišong le medirong ya Palamente ka:

Go tsenela dikopano tša Dikomiti tša Diphotefolio.
Go ikgolaganya le Maloko a Palamente bao ba šomago ka Ntlong  ya Bosetšhaba go botšisa go ba go kgopela tshedimošo ka mošomo wa bona Palamenteng.
Go tsenela Ditheetšo Tša Setšhaba  tšeo di swarwago ke Dikomiti tša Diphotefolio.
 Go bogela dipoledišano ka Ntlong mohlala:  Kgetho ya Kabotekanyetšo.
Go tliša mangwalo a dikgopelo goba dingongorego go Palamente ka taba efe go ba efe yeo e lego ya bohlokwa. Dikgopelo  goba dingongorego di  swanetše gore di  thekgwe  ke leloko la Palamente.










E tšweleditšwe ke Kantoror ya Thuto ya Setšhaba
Tirelo ya tša  Dikgolaganyo tša Palamente
INSPIRED BY THE PEOPLE

www.parliament.gov.za
P.O.Box 15, Cape Town, 8000
Mogala:      (021) 403 3341
Fekese;      (021) 403 3303  

Letlakajana le le hwetšagala ka maleme a semmušo kamoka a Afrika Borwa  
