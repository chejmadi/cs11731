Kommunikasiestudies brei uit op die Vaaldriehoekkampus






VANDERBIJLPARK – Die Skool vir Tale op die Vaaldriehoekkampus van die Noordwes-Universiteit (NWU) het sy kurrikulum op derdejaarsvlak in die gewilde veld van Kommunikasiestudies uitgebrei. Dit is nou ’n volwaardige hoofvak op hierdie kampus.

Die Skooldirekteur, dr Jan-Louis Kruger, verduidelik: “Die Skool het reeds sedert 2000 sy opleiding volgens die behoeftes in die mark aangepas.  Net soos die uitbreiding van die Taalpraktykprogram tot op PhD-vlak, is die insluiting van Kommunikasiestudies as ’n hoofvak daarop gerig om graduandi te lewer wat ’n betekenisvolle verskil in ons veeltalige samelewing se kommunikasiebehoeftes sal maak, en wat in staat sal wees om werk te kry.

Die nuwe en die huidige Kommunikasie-modules ondersteun die taal- en taalpraktykkurrikula van die Skool vir Tale, sowel as die ander BA-kurrikula met Geskiedenis of Politieke Studies as hoofvak(ke).  Totdat die vak tot op Honneursvlak gevorder het op die Vaaldriehoekkampus, sal nagraadse studente op die Potchefstroomkampus vir ’n Honneursgraad  kan inskryf.

Eerstejaarstudente in Kommunikasie dek inleidende modules oor massamedia en joernalistiek.  Tweedejaarstudente dek modules oor die korporatiewe media, uitgewery en filmstudies, en derdejaarstudente dek ’n reeks modules wat visuele- en klankestetika, multimedia vir grafiese ontwerp, navorsingsmetodologie, korporatiewe joernalistiek en multimedia-kommunikasie insluit.

Studente uit ander studievelde is welkom om een of meer Kommunikasie-vakke ter verryking te neem.  Vir meer inligting, skakel asseblief vir Christine van Aardt by (016) 910 3463.

